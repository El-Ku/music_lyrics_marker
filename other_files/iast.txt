i̱ṣe tvo̱rje tvā̍ vā̱yava̍ḥ sthopā̱yava̍sstha de̱vo va̍ssavi̱tā prārpa̍yatu̱  śreṣṭha̍tamāya̱ karma̍ṇa̱ ā pyā̍yadhvamaghniyā devabhā̱ga mūrja̍svatī̱ḥ paya̍svatīḥ  pra̱jāva̍tīranamī̱vā a̍ya̱kṣmā mā va̍sste̱na ī̍śata̱ mā'ghaśagͫ̍so ru̱drasya̍  he̱tiḥ pari̍ vo vṛṇaktu dhru̱vā a̱smingopa̍tau syāta ba̱hvīryaja̍mānasya pa̱śūnpā̍hi ..
ya̱jñasya̍ gho̱ṣada̍si̱ pratyu̍ṣṭa̱g̱ͫ rakṣa̱ḥ pratyu̍ṣṭā̱ arā̍taya̱ḥ  preyama̍gāddhi̱ṣaṇā̍ ba̱ṟhiraccha̱ manu̍nā kṛ̱tā sva̱dhayā̱ vita̍ṣṭā̱  ta āva̍hanti ka̱vaya̍ḥ pu̱rastā̎dde̱vebhyo̱ juṣṭa̍mi̱ha ba̱ṟhirā̱sade̍  de̱vānā̎ṃ pariṣū̱tama̍si va̱ṟṣavṛ̍ddhamasi̱ deva̍barhi̱rmā tvā̱'nvaṅmā  ti̱ryakparva̍ te rādhyā samācche̱ttā te̱ mā ri̍ṣa̱ndeva̍barhiḥ śa̱tava̍lśa̱ṃ  vi ro̍ha sa̱hasra̍valśā̱ vi va̱yagͫ ru̍hema pṛthi̱vyāḥ sa̱ṃpṛca̍ḥ pāhi susa̱ṃbhṛtā̎  tvā̱ sambha̍rā̱myadi̍tyai̱ rāsnā̎sīndrā̱ṇyai sa̱nnaha̍naṃ pū̱ṣā te̎  gra̱nthiṅgra̍thnātu̱ sa te̱ mā''sthā̱dindra̍sya tvā bā̱hubhyā̱mudya̍cche̱  bṛha̱spate̎rmū̱rdhnā ha̍rāmyu̱rva̍ntari̍kṣa̱manvi̍hi devaṅga̱mama̍si ..
śuṃdha̍dhva̱ṃ daivyā̍ya̱ karma̍ṇe devaya̱jyāyai̍ māta̱riśva̍no  gha̱rmo̎si̱ dyaura̍si pṛthi̱vya̍si vi̱śvadhā̍yā asi para̱meṇa̱ dhāmnā̱  dṛgͫha̍sva̱ mā hvā̱rvasū̍nāmpa̱vitra̍masi śa̱tadhā̍ra̱ṃ vasū̍nāṃ pa̱vitra̍masi  sa̱hasra̍dhāragͫ hu̱taḥ sto̱ko hu̱to dra̱phso̎'gnaye̍ bṛha̱te nākā̍ya̱ svāhā̱  dyāvā̍pṛthi̱vībhyā̱g̱ͫ sā vi̱śvāyu̱ḥ sā vi̱śvavya̍cā̱ḥ sā vi̱śvaka̍rmā̱ sampṛ̍cyadhvamṛtāvarīrū̱rmiṇī̱rmadhu̍mattamā ma̱ndrā dhana̍sya sā̱taye̱ some̍na̱  tvā''ta̍na̱cmīndrā̍ya̱ dadhi̱ viṣṇo̍ ha̱vyagͫ ra̍kṣasva .. 